אידיאליזם לאומי הוא הרעיון כאילו ישנה נפש לאום המתאפיינת בתרבות מסויימת ורעיונות מסוימים. ‏
אידיאליזם דתי לא יהיה רעיון רדיקלי מאד. דת כוללת בתוכה רעיונות אידאולוגים מסוימים, אם כי בפני עצמן ‏
הן גמישות מספיק כדי לעבוד עם אידיאולוגיות חילוניות שונות. ישנה ליבה אידיאולוגית של הדת. ממנה ‏
מתפתחת לאורך השנים האידיאולוגיה הדתית שיכולה לנוע הרבה מהרעיון המקורי. ‏

מאחר והיתה קיימת שמרנות דתית במשך זמן רב ישנה המשכיות של האידיאולוגיה בתוך דת מסוימת. ‏
קטיעה אידיאולוגית לא יכולה לקרות בשקט. תהיה התפצלות ובעקבותיה יתכן שיבואו מאבקים אלימים ‏
שיכולים להסתיים בהכחדה.‏

האידיאולוגיה הלאומית לא כה איתנה. מאחר והלאומיות הקשיחה היא צעירה מאד השמרנות הלאומית היא ‏
צעירה. איני מתכוונת שמרנות לאומית בתור הדסיגנציה הפוליטית אלא שמרנות מפני שינוי באתוס הלאומי. ‏
בימינו המצב יותר מורכב. בהחלט ישנו גרעין יסוד לדוגמא ללאום הישראלי, האמריקאי, הצרפתי, בהתאם ‏
למה שמכנים הדת המדינתית. ואלו לא השתנו, אבל הפרשנויות של הגרעינים האלו, בייחוד בישראל (לגבי ‏
צרפת איני יודעת כלל אבל גם בארה"ב) השתנו באופן ניכר. ‏

היסודות העממיים של הלאום הם שונים מאלו של הדת. הגרמנים לא ניסו להציב באופן רציונלי פוזיטיביסטי ‏
ליבה ללאום שלהם, אלא להעלות על נס איזשהי נפש גרמנית אמורפית שצמחה מהאדמה וליוותה את ‏
הגרמנים תמיד. אבל הנפש הזאת אינה מוגדרת היטב ולא באמת קיימת. לכל לאום יש בהווה שלו הרגשת ‏
בטן של מה שמאפיין אותו. לא רק שהמאפיינים של הרגשת הבטן הזאת משתנים במקביל בין קהילה וקהילה ‏
ובין יחיד ויחיד (גרמניה היא ארץ רחבת ידיים והרבה פחות אוניטרית תרבותית מישראל המודרנית לדוגמא) ‏
השורשים שלו הם חלשים יותר, קצרים יותר משנדמה לרומנטיקאים. מאחר ולא היתה שום שמרנות או יחוס ‏
של חשיבות לאתוס הזה הוא היה נתון לחידושים ולהשפעות זרות כמעט מבלי שיהיה לכך מעצור. המשותף ‏
לגרמניה של המאה ה19 ולזאת של העמים הגרמנים בהם נתקלו הרומאים הוא אם כן בטל בשישים לעומת ‏
ההשפעות ההלנו-רומניות, היהודו-נוצריות, שהם עברו ובעבר היותר קרוב השפעות צרפתיות, רוסיות, צ'כיות ‏
איטלקיות, אנגליות וכן הלאה. ‏

אני חושבת שבתקופות היסטוריות מוקדמות יותר כאשר המגע בין עמים היה פחות יותר אפשר לדבר על ‏
אתוס יווני, ומסופוטמי. אתוס סיבירי ואתוס של המאיה. לדעתי אפשר אפילו לנסות לעשות גנאולוגיה ולמצוא ‏
קווים משותפים בין אתוסים של עמים שהתפצלו אחד משני ולטעון שהקבלות בין תרבויות נובעות מכך. למרות ‏
שאלו עמדות כבר לא מקובלות בעולם האנתרופולוגי. אבל מרגע שהמרחק בין תרבויות התקצר, פחות או ‏
יותר כשאותן תרבויות נכנסות להיסטוריה הכתובה, אז אין מה לדבר על "נפש גרמנית" לעומת "נפש צרפתית" ‏
או אפילו "נפש סינית".‏

אני רוקדת במעט סביב עניין השפה. העניין העיקרי עם שפה היא שלשפה אין אידיאולוגיה אלא קורפוס. ‏
בקורפוס האלו יכולים להיות הלכה למעשה כל מגוון הרעיונות. כמובן כדי שרעיונות יחדרו אל עולמנו הם ‏
צריכים לעבור את מחסום השפה, כלומר להיות מתורגם אל הקורפוס שלנו. במקרה הסיני בכל זאת ניתן ‏
להגיד שיש חוסר חפיפה יותר גדול עם זה הגרמני לעומת בין עמים מערביים או ביניהם ובין היהודים.‏

האתוס התרבותי הגרמני לא באמת כלל עמדות אידיאולוגיות ברורות אלא אלמנטים עממיים: סיפורים, ‏
פתגמים ואמירות חוכמה, חידודי לשון וכן הלאה. אותם רומנטיקאים אם כן השליכו על האתוס הגרמני את ‏
האידיאולוגיה של עצמם, הרומנטיקה, בפרט לעומתיות למה שהוא צרפתי ואנגלי, רגשנות, אהבה לטבע, ‏
לאומנות, אידיאליזם  וכן הלאה.‏

לאתוס התרבותי היהודי בעייה שונה והיא ידוע למדי. ליהודים יש שורשים רעיוניים עשירים עד ללאומיות אך ‏
כולם שייכים הם לדת, לא ללאומיות החילונית. מה שהיה על הלאומנים החילונים לעשות היה ללקט את מה ‏
שאינו נוגע ישר למה שנתפס דתי וגלותי, כלומר רבנים, בתי מדרש, תפילה, מצוות, וכן הלאה. היו שנמשכו ‏
דווקא למיסטיקה ולנס ברוח הרומנטיקה והיו שדחו אותם ברוח הנאורות. פעולה אחרת היתה פחות תמימה, ‏
לקחת דברים שנגע בהם הזיהום הדתי ולטהר אותם, להוציא את האלמנטים הדתיים במובן הסוציולוגי ‏
ולהדגיש את האלמנטים הלאומיים כגון לוחמה גבורה וקוממיות ריבונית. דוגמאות לכך הם כמובן היחס למרד ‏
המכבים ומרד בר כוכבא (ל"ג בעומר נותק מן הרשב"י) וחילון של מילים כמו כנסת חשמל וכן הלאה. ‏

אנשי הדת עסקו ברעיונות אידיאולוגים ואלו גם הם יכולים להיות מנוכסים לנפש הלאומית. בתקופה בה פעלו ‏
הציונים היו שני תנועות פוליטיות-אידיאולוגיות עיקריות שנאבקו על העולם ושתיהן שויכו ליהודים, הקומוניזם ‏
והקפיטליזם. במקרה של הקומוניזם אכן היתה ליהודי-קרל מרקס השפעה לא ניתנת למדידה על ההפתחות ‏
שלה. אבל הסיבות שבעבורן לא ייחסו הלאומנים היהודים לעצמם את האידיאולוגיות האלו הן ברורות. ראשית ‏
הייחוס היהודי שימש כקללה אנטישמית יותר מאשר כברכה והאנטישמיות היתה בראש דאגתם. שנית הציונים ‏
רצו להישאר ניטראליים כדי שיוכלו להנות מתמיכת שני הגושים (מהגוש הפאשיסטי שקם באמצע התקופה ‏
הרוב ידעו להתרחק משום שהוא אופיין בגרמניה באנטישמיות מפלצתית, יוצאת דופן חבורת הלח"י), שלישית ‏
כי בתוך היהודים עצמם היתה באופן קבוע מחלוקת בין האידיאולוגיות הללו.
 ‏
היהודים הלאומנים מצאו במקורות יסודות לאידיאולוגיות של עצמם, דמוקרטיות ליברלית, שוויון (אגליטריות ‏
וצדק חלוקתי), וכן הלאה. אחרים מצאו יסודות לאידיאולוגיות מיליטריסטיות וגזעניות או אידיאולוגיה של חופש ‏
צמיחה כלכלית וזכות קניין. בזה השימוש החילוני באותם מקורות לא בהכרח שונה מכל פרשנות אידיאולוגית ‏
אחרת של דת. ‏

המפולת של פרויקט האתוס היהודי הלאומי הוא מצד אחד גם הוא מאד צפוי ומצד שני אני מהססת להגיד ‏
שהוא היה מוכרח המציאות. האתוס אומץ גם בידי אנשים שהמשיכו להיות דתיים. היסודות הדתיים של ‏
האתוס תמיד נשארו שקופים, כמו כן הוא תמיד המשיך להתכתב עם הדת ובפרט עם השורש המוקדם ביותר ‏
שלה, התנ"ך. בשנים הראשונות של המדינה היהודית עוד הרגישו הדתיים שהם עושים פשרה בין היהדות ובין ‏
הציונות, כאשר הם עושים סינטזה ביניהם. אבל לדורות הנוכחיים של הדתיים הציונים הסינטזה הזאת נראית ‏
טבעית ביותר. היסודות של האתוס היהודי הלאומי הם בלאו הכי דתיים, ובהפיכת יוצרות הם כבר מתקשים ‏
לדמיין פשרה בין לאומיות יהודית וחילוניות. ניתן להגיד שהלאומיים החילונים לא באמת קיוו להישען לעד על ‏
גרסה מחולנת של האתוס היהודי. הם רצו לטעת שורשים חדשים מהם יצמחו באופן אורגני אתוס ואידיאולוגיה ‏
עממית חדשה. במידה רבה הרעיון הזה נכזב. בין היתר מנסיגה של האינטלקטואליות והפוליטיקה מהשיח ‏
הפופולרי. כוונתי פוליטיקה במובן של עיסוק באידיאולוגיה ובפרקטיקה של המדינה, ולא במובן של שבטיות ‏
ורכילות על פוליטיקאים. המדינה שבדרך שילבה כמובן פוליטיקה במובן הזה בשבטיות, אבל הממלכתיות ‏
והליברליות דרשו משתיהן להסיג את נוכחותן בפרהסיה. אבל גם אם היו נשארות אינטלקטואליות ופוליטיקה. ‏
האתוס והאידיאולוגיה של היהודים הושפע עוד מלפני הקמת המדינה מאלו של זרים, לא היה שום כוח שדחף ‏
אחרי הקמת המדינה לבדלנות מרעיונות זרים ולשמרנות.

החברות של אידיאולוגית השמרנות לרעיון של אידיאליזם לאומי כמובן לא מקרי. מי שמאמין שיש אתוס לאומי ‏
ירצה לגונן עליו מהשפעות זרות. בשביל שהוא יהיה מזוהה עם לאום הוא צריך להיות הוא עצמו, ואיך יודעים ‏
שהוא הוא עצמו עם עובר עליו שינוי? בדלנות תרבותית היא גרסה קיצונית אפילו יותר. אבל השאיפות האלו ‏
לא רק שהן לא אפשריות, הן מנוגדות לאופיה של האינטקלקטואליות עצמה. כל התהליך האינטלקטואלי דורש ‏
פגישה של רעיונות שונות השוואה ביניהן והגעה להכרעה או סינטזה. אתוס אינטלקטואלי שקופא בסלע הוא ‏
כבר לא אינטקטואלי, השמרנות רוצה להציל אותו, אבל היא עצמה זאת שמעוותת אותו, רעיון שהוא כבר לא ‏
מקיים ריאקציות עם הסביבה הופך לצל של עצמו ובמקרים רבים הופך לכלי של דמגוגים שרוצים להראות את ‏
הנפסד כנאצל ולשכנע את האדם לשים על עצמו שרשראות. מאחר ורעיונות חייבים להיות בתנועה אני ‏
מתנגדת לשמרנות רעיונית לשמה. אני כן תומכת בפרספקטיבה היסטורית ובהחזקה בגרעין חזק שנותן כלי ‏
בוחן של נכון ושגוי עבור כל יתר הרעיונות. באופן כזה כן יכולה להיווצר אידיאולוגיה לאומית ברת השוואה ‏
לדת. אבל הגרעין הוא מועיל בעירבון מוגבל, הבודהיזם מלמד אותנו להיות ביקורתיים אפילו כלפי הגרעין ‏
שלו, זה נדיר בצורה יוצאת דופן אבל אם היה הדבר בידי כל אידיאולוגיה היתה מאמצת זאת. גם הגרעין יכול ‏
להפוך לנטל בחלוף המאות. על הדתות האברהמיות כבר דיברו הרבה. אבל גם לאבות האומה האמריקאית ‏
היו רעיונות שבמבחן הזמן התיישנו והיום מהווים נטל.‏
